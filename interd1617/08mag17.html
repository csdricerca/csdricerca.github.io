<!DOCTYPE HTML PUBLIC "-//W3C//DTD HTML 4.0 Transitional//EN">
<html>
<head>
  <meta http-equiv="CONTENT-TYPE" content="text/html; charset=UTF-8">
  <title>08mag17</title>
  <meta name="GENERATOR" content="OpenOffice 4.1.1  (Win32)">
  <meta name="AUTHOR" content="Sergio Parenti">
  <meta name="CREATED" content="20131009;17581572">
  <meta name="CHANGEDBY" content="Sergio Parenti">
  <meta name="CHANGED" content="20171025;17094253">
  <style type="text/css">
	<!--
		@page { margin: 2cm }
		P { margin-bottom: 0.21cm }
		A:link { so-language: zxx }
	-->
	</style>
</head>
<body dir="ltr" lang="it-IT">
<span class="sd-abs-pos"
 style="position: absolute; top: 2.11cm; left: 2.12cm; width: 49px;"><img
 src="08mag17_html_m766d91a0.gif" name="immagini1" border="0"
 height="72" width="49"></span>
<p style="margin-bottom: 0cm;" align="right"><font
 style="font-size: 11pt;" size="2"><i><b>Centro
San Domenico</b></i></font></p>
<p style="margin-bottom: 0cm;" align="right"><font
 style="font-size: 11pt;" size="2"><i><b>Piazza
San Domenico 12</b></i></font></p>
<p style="margin-bottom: 0cm;" align="right"><font
 style="font-size: 11pt;" size="2"><i><b>40124
BOLOGNA</b></i></font></p>
<p style="margin-bottom: 0cm;" align="right"><font
 style="font-size: 11pt;" size="2"><i><b>tel.
051 581718</b></i></font></p>
<p style="margin-bottom: 0cm;" align="left"><br>
</p>
<p style="margin-bottom: 0cm;" align="left"><br>
</p>
<p style="margin-bottom: 0cm; color: rgb(204, 0, 0);" align="center"><i><b>http://www.csdricerca.com/</b></i></p>
<p style="margin-bottom: 0cm; font-style: normal; font-weight: normal;"
 align="left">
<br>
</p>
<p style="margin-bottom: 0cm; font-style: normal; font-weight: normal;"
 align="left">
<br>
</p>
<p style="margin-bottom: 0cm; font-style: normal; font-weight: normal;"
 align="left">
<br>
</p>
<p style="margin-bottom: 0cm; font-style: normal; font-weight: normal;"
 align="left">
Bologna, 26 aprile 2017</p>
<p style="margin-bottom: 0cm; font-style: normal; font-weight: normal;"
 align="left">
<br>
</p>
<p style="margin-bottom: 0cm;" align="right"><font size="3">Agli amici
degli</font></p>
<p style="margin-bottom: 0cm; font-style: normal; font-weight: normal;"
 align="right">
<font size="3">Incontri Interdisciplinari</font></p>
<p style="margin-bottom: 0cm; font-style: normal; font-weight: normal;"
 align="left">
<br>
</p>
<p style="margin-bottom: 0cm; font-style: normal; font-weight: normal;"
 align="left">
<br>
</p>
<p style="margin-bottom: 0cm; font-style: normal; font-weight: normal;"
 align="left">
<br>
</p>
<p style="margin-bottom: 0cm; font-style: normal; font-weight: normal;"
 align="left">
<br>
</p>
<p style="page-break-before: auto;" align="left">Carissimi,</p>
<p style="font-style: normal; font-weight: normal;" align="left"> ci
rivedremo <span style="font-weight: bold;">lunedì 8 maggio</span>,
alle ore 21,
presso il Convento San Domenico, che ci ospiterà nella sua
“sala rossa”, cui si accede da Via San Domenico 1.</p>
<p style="font-style: normal; font-weight: normal;" align="left"> Per
la nostra ricerca: “Sapere è potere... o ci sono dei
limiti?”, dopo i limiti delle biologia e della
ingegneria genetica, passeremo ad un altro tema strettamente legato
ai progressi della tecnica:</p>
<p style="font-style: normal; font-weight: bold;" align="center">“i
limiti nel campo della Information Communication Technology”</p>
<p style="font-style: normal; font-weight: normal;" align="left">e
la serata verrà animata dal <span style="font-weight: bold;">prof.
Gabriele Falciasecca</span>,
che ringrazio a nome di tutti.</p>
<p style="font-style: normal; font-weight: normal;" align="left"><br>
<br>
</p>
<p style="font-style: normal; font-weight: normal;" align="left"> Un
cordiale saluto in attesa di rivederci.</p>
<p style="font-style: normal; font-weight: normal;" align="left"><br>
<br>
</p>
<p style="font-style: normal; font-weight: normal;" align="left">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<span style="font-style: italic;">fra
Sergio Parenti O.P.</span></p>
<p align="left"><br>
<br>
</p>
<p align="center"><big><big><i><b>__________________________________</b></i></big></big></p>
<p align="left"><big><big><br>
<br>
</big></big></p>
<p align="left"><big><big><br>
</big></big><br>
</p>
<p style="font-weight: bold;" align="center">Breve
resoconto dell'Incontro Interdisciplinare del 8 maggio 2017</p>
<p style="font-style: italic;" align="center">a cura di fra Sergio
Parenti O.P.</p>
<p><br>
<br>
</p>
<p>STIRPE – Cinque minuti per una risposta
relativa alla volta scorsa. Mi avevano chiesto come il “messaggero”
esca dal nucleo e vada al ribosoma. Si attacca ad una ciano-proteina
che gli fa attraversare la membrana nucleare. Poi vorrei aggiungere
una informazione: ho letto che, manipolando il genoma, hanno prodotto
nel 2004 delle patate che fanno anche olio. Poiché questa
produzione di olio danneggiava l'amido, nel 2017 sono riusciti a
graduare la percentuale di produzione di olio senza danneggiare
l'amido. Aggiungerei che se si riuscisse a far produrre anche qualche
proteina buona, con due o tre patate uno farebbe un pasto completo.</p>
<p>A.A.V.V. – … (commenti sulla probabile
bontà dell'olio di patata) ...</p>
<p>FALCIASECCA – Il problema è la necessità
di regole o limiti alle tecnologie dell'informazione. In un ambiente
naturale puro che prescinde dall'uomo ci sono i limiti dovuti alla
ricerca del cibo, alla presenza di altre specie (preda e predatore si
limitano a vicenda); non c'è il problema di qualcosa che possa
espandersi senza limiti. Mi si potrebbe obiettare che certi
cataclismi hanno cambiato radicalmente l'ambiente, ma tutte queste
cose hanno avuto una loro logica. L'uomo ha cominciato ad introdurre
cose artificiali nell'ambiente con le sue invenzioni. Però
all'inizio l'aspetto naturale resta prevalente. Il passo successivo è
con l'introduzione di una energia non animale: il vapore e poi
l'elettricità. Con questa energia si amplifica la possibilità
di produrre grossi mutamenti sull'ambiente. Sulle problematiche circa
l'uso oculato dell'energia, sull'uso delle fonti fossili e su quello
delle fonti rinnovabili sono stati fatti molti studi. Famosa fu la
previsione del Club di Roma, in parte verificata ed in parte no. Ad
esempio si facevano previsioni per il petrolio estraibile con i
metodi di allora, mentre ne sono stati inventati nuovi, discutibili
finché si vuole, ma che permettono di spostare in avanti la
fine del petrolio, che comunque arriverà. L'ambiente comincia
ad essere fortemente influenzato dall'azione umana. Nasce il concetto
di “Antropocene”: non è l'ambiente che limita
l'uomo, ma l'uomo, agendo sull'ambiente, viene a mettere dei limiti
alla propria sopravvivenza. Papa Francesco ci ricorda la protezione
della casa comune.</p>
<p>Dopo l'energia viene il momento dell'informazione e
delle tecnologie che vengono chiamate ICT (Information and
Communication Technologies). Qui cominciamo ad avere cose veramente
diverse da prima. Se immaginiamo il mondo puramente fisico, è
un mondo in cui se do un pugno più forte, il risultato è
maggiore. Nel campo dell'informazione non è così.
L'importante è che l'informazione venga riconosciuta, dopo di
che non ha importanza se l'energia associata all'informazione che
abbiamo riconosciuto è appena sufficiente o dieci volte
sovrabbondante. Attraverso un segnale si può scatenare
un'energia grandissima anche se esso è piccolissimo: un
telefonino funziona con una frazione di Watt pari a tredici volte 10.
Il telefonino sa quali siano le forme d'onda che deve riconoscere,
anche se c'è una grande confusione e rumore. Quello che si va
a cercare non è qualcosa di potente, ma quello che ci piace
trovare: entra in gioco il senso estetico. Dopo di che è
successo che, anche qui, l'uomo ha cercato di potenziare le proprie
capacità naturali di agire sull'informazione attraverso le
macchine. Noi abbiamo dei sensori (occhi, orecchie, …) che ci
servono per acquisire informazioni. Sorvolo su che cosa sia il
passare da qualcosa che informazione non è a qualcosa che è
informazione. Una seconda operazione che facciamo, attraverso il
cervello, è l'elaborazione. Da questa operazione vengono fuori
cose come il prendere una decisione. C'è una terza operazione
che è la comunicazione, in tante forme (anche il linguaggio
non verbale, ecc.). L'uomo ha cercato di potenziare queste tre
operazioni con delle invenzioni, delle macchine: per esempio il
binocolo per la vista, per l'elaborazione le macchine calcolatrici,
per la comunicazione... dal tam tam alle forme moderne.</p>
<p>La novità di questi ultimi trent'anni è
che in passato queste invenzioni operavano su una sola delle tre
operazioni e l'uomo stava in mezzo, trasferendo le informazioni
all'elaboratore ecc. Questo non è nella natura delle tre
operazioni: infatti l'uomo integra le tre operazioni, per esempio
ciascun occhio manda un'immagine bidimensionale al cervello che le
elabora in una visione tridimensionale. Se uno non ha l'acquisizione
e l'elaborazione intrecciate in modo indissolubile, non ottiene la
terza dimensione. Pian piano si sono ottenute macchine che
integrassero le operazioni, prima a due a due, poi tutte e tre. Per
fare un esempio, il telefono cellulare ha bisogno di acquisire
informazione sulla posizione per poter comunicare: non potrebbe
esistere se non intrecciasse le due operazioni in modo indissolubile.
Non si tratta di accostare due operazioni: se non si integrano non
viene fuori il risultato. Molte operazioni sono etichettate come
intelligenza artificiale. Una telecamera elabora l'immagine di una
persona che entra in un aeroporto e lascia lì un pacco dicendo
se è una situazione di pericolo oppure no. Ci vuole
l'acquisizione del video, poi lo si elabora con una memoria di facce
o movimenti, per arrivare alla fine alla decisione. Un altro esempio
è il passaggio dal parlato (naturale) ad uno scritto (in
termini di bit), il che richiede una integrazione. Qualcuno potrebbe
dirmi che ho scordato una quarta operazione che è la memoria,
ma se la memoria mantiene soltanto l'informazione inalterata per
poterla usare non dà un valore aggiunto, a differenza di un
data-base, che aggiunge qualcosa di elaborazione. La memoria è
fondamentale, senza di essa non avremmo che una conoscenza
epidermica, ma non la consideriamo una operazione che dia un forte
valore aggiunto, come ad esempio la comunicazione. Con la radio uno
lancia un'informazione che ha solo lui, e dopo un poco l'hanno
milioni di persone, con un costo quasi nullo. Un esempio di macchina
che integra le tre operazioni è il navigatore dell'automobile,
che riconosce il segnale del GPS ed elabora l'informazione di
posizione, che mette nella memoria delle mappe stradali; noi diciamo
dove vorremmo andare e lui calcola il percorso che ci comunica a
voce; alcuni acquisiscono anche informazioni su traffico ed ingorghi,
dandoci la strada migliore.</p>
<p>Abbiamo così completamente cambiato i termini
della questione: l'uomo è l'attuatore finale di quello che gli
dice la macchina. Tanto è vero che quando la macchina si
sbaglia uno, col navigatore, finisce dove non vorrebbe. L'infosfera è
il mondo in cui vivono queste macchine, come noi siamo nella
biosfera. Nell'infosfera nasce ogni tanto qualcosa di nuovo:
un'invenzione che, se ha successo, rimane, in modo simile alla
evoluzione darwiniana. L'infosfera è creata, in misura
cosciente o incosciente, dalla biosfera, cioè da noi. Lasciamo
che le cose vadano avanti come nell'evoluzione darwiniana o mettiamo
dei limiti, dei valori? Negli ultimi decenni lo sviluppo della
tecnologia microelettronica è stato esponenziale. La legge di
Gordon Moore, uno dei fondatori della Intel, dice che ogni 18 mesi
raddoppia la memoria, la velocità, mentre il consumo si
dimezza... In questo modo dopo un certo tempo i numeri sono i
fantastilioni di zio Paperone o le distanze stellari, come nella
storia dell'inventore degli scacchi, che chiese in compenso un chicco
sulla prima casella, due sulla seconda... e l'imperatore si accorse
che dopo un poco tutti i granai del mondo non bastavano. In tempi
rapidissimi vengono fuori anche cose inattese, perché si
supera un certo livello di complessità e qualcosa che prima
non si poteva fare diventa possibile... e qualcuno la fa. Domanda: è
sempre bene che qualcuno la faccia? Inoltre i cambiamenti nella ICT
fanno cambiare tutti gli altri settori. La genetica (la decifrazione
del DNA) non sarebbe stata possibile. Ma la situazione può
anche diventare pericolosa: nella borsa più importante, quella
di Wall Street, tutte le transazioni sono effettuate attraverso una
macchina, che è in un paesino vicino, nel New Jersey. Tutti
coloro che vogliono lucrare sulle transazioni rapide, su programmi
automatici, hanno voluto mettere le loro macchine nello stesso
edificio, vicino alla macchina di Wall Street, perché chi era
anche a qualche chilometro era già in ritardo rispetto agli
altri. Immaginate un grandissimo stanzone in cui ci sono queste
macchine collegate alla macchina di Wall Street; gli ingegneri che
gestiscono questo luogo si sono impegnati ad equalizzare i ritardi,
mettendo queste macchine alla pari: si fanno programmi per cui i
calcolatori agiscono secondo questi programmi, influenzandosi tra
loro. Ma le macchine, anche situate altrove nel mondo, si influenzano
tra loro. Si possono creare gigantesche connessioni ed anni fa ci fu
un “black Monday” delle borse anche per questo. </p>
<p>La macchina classica che integra le tre operazioni e
fa pure l'attuatore è il robot. La preoccupazione deriva dal
fatto che queste macchine possono mettere direttamente in atto il
risultato delle tre operazioni. All'interno delle nostre fabbriche
stanno per essere introdotti i robot cooperativi, che operano di
fianco all'uomo. Nasce il problema dell'etica delle macchine: è
bene che facciamo qualche riflessione su quello che sta accadendo in
questo mondo. Qualche filosofo (es.: Galimberti) dice che, poiché
quando la tecnologia ci mette in grado di fare qualcosa qualcuno la
fa, è meglio non porre limiti ed esser liberi di farla tutti.
Vi ricordo che Papa Francesco, nell'ultima enciclica, ha affrontato
questi problemi.</p>
<p>SARTI – C'è anche il problema della
stabilità: il fatto che all'interno di questi meccanismi si
verificano fenomeni non abbastanza conosciuti: in ogni momento può
accadere che qualcosa negli algoritmi non funzioni dritto. Non si può
neanche immaginare qualcosa che vada sempre bene.</p>
<p>FALCIASECCA – Quando ho detto che queste
macchine in rete si influenzano reciprocamente, questo porta ad una
situazione in cui si può creare una instabilità
fortissima, come già è successo. Noi stiamo mettendo
sempre più macchine in rete, e quando le macchine sono
connesse diventano qualcosa che non è più quella di
prima: l'insieme non è la somma delle parti e non possiamo
prevedere come si comporteranno. Tanto più che hanno la
possibilità di attuare certe cose, mentre noi arriviamo dopo.</p>
<p>STIRPE – Se a questo sistema venisse a mancare
l'elettricità che cosa succederebbe?</p>
<p>FALCIASECCA – Man mano che introduciamo sistemi
sempre più sofisticati e complessi, li rendiamo anche sempre
più fragili. Un motivo è quello della possibile
mancanza dell'energia. Ma si possono fare danni anche incredibili
attaccando i sistemi con metodologie di aggressione informatica:
questo è uno dei problemi più seri che abbiamo adesso.
Abbiamo progettato buona parte delle cose nella convinzione che si
deve combattere contro errori casuali o rotture; pochi di questi
sistemi sono preparati per reggere un attacco vero. Tu progetti un
sistema di comunicazione di pace, ma se devi progettare un sistema di
comunicazione militare, allora i tuoi nemici sono i jammers, che sono
esseri intelligenti che non fanno cose a caso, ma con le risorse che
hanno cercano di fare il massimo del danno. Qualcuno ha proposto di
non mettere in rete col mondo tutti i sistemi critici: una
separazione fisica, altrimenti uno molto bravo può superare le
misure di protezione tipo firewall. I radio-sistemi di emergenza
esistono già: in Emilia Romagna ambulanze, Vigili del fuoco,
Protezione civile ecc. hanno una rete separata da quella della
telefonia cellulare comune.</p>
<p>JULVE – Ha citato la legge di Moore. Ma non si
può andare all'infinito. Senza arrivare alla fisica
quantistica, ma restando in quella classica, si danno già
sintomi di rallentamento o dobbiamo continuare a comprare un computer
nuovo ogni due anni?</p>
<p>FALCIASECCA – Alcuni avevano previsto un
rallentamento. Ma l'orizzonte che abbiamo davanti prima di quei
limiti pare essere dell'ordine di 8 – 10 anni, il che basta, al
punto cui siamo arrivati, come nella storia della scacchiera, per
creare problemi molto seri. Altri dicono che ci sarà un nuovo
approccio, non dall'alto ma dal basso. Vincenzo Balzani, il chimico,
lavora sulle macchine molecolari e costruisce dal basso le cose,
prendendo molecole che poi si legano tra loro e vanno a fare quello
che fanno delle macchine (motore a energia solare, rete logica
elementare...).</p>
<p>JULVE – Un'altra domanda, ma più
metafisica. La storia dell'universo parte dal big bang e la scienza
non sa nulla di ciò che lo precede. Però alcuni dicono
che lo spiegheremo, ricorrendo al tunneling della fisica quantistica,
per il quale dal nulla si genererebbero certe cose. Ma allora prima
del big bang c'era la fisica quantistica con le sue leggi: una sorta
di informazione! Ma se l'informazione richiede un minimo di energia,
il nulla non era un nulla?</p>
<p>FALCIASECCA – La conoscenza è in parte
un certo numero di bit e in parte gli algoritmi sviluppati dall'uomo
e dalle macchine per elaborarli (le macchine adesso sono in grado di
imparare). La quantità minima di energia necessaria per
trasmettere o memorizzare una informazione è legata ad un
sottofondo di rumore, per cui se si riduce sempre di più il
livello di rumore, la quantità di energia necessaria tende a
diminuire. In questo rapporto c'è un limite. Dopo si apre il
discorso che nel mondo reale il rumore lo abbiamo sempre e sempre c'è
il limite. Per il big bang io sono molto dubbioso che partendo dalle
leggi che conosciamo possiamo conoscere che cosa sia successo in una
situazione molto diversa, anche usando i grandi acceleratori di
particelle. Anche perché nell'evoluzione non c'è nulla
di necessario, ma una serie di opportunità che sono andate in
una certa direzione. Non so se, andando all'indietro, noi seguiamo la
strada effettivamente percorsa o ne stiamo costruendo un'altra che
non è mai esistita. La scienza spiega quello che è in
grado di spiegare, domani avremo ulteriori spiegazioni, qualcuno dice
che spiegheremo tutto... ma come ingegnere sono legato al fatto che
una prova sperimentale va fatta in un certo modo, compresa la
ripetibilità... </p>
<p>Faccio un postulato: l'informazione è nata con
la comparsa del primo essere vivente. Quando qualcosa assume
significato per qualcos'altro, anche in maniera embrionale, a quel
punto nasce l'informazione nel mondo. Qualcuno crede che tutto
l'universo sia informazione, sia un programma. Così ci sarebbe
una informazione preesistente che, in termini molto prosaici, avrebbe
creato noi. Wolfram, un matematico americano, ha sostenuto qualcosa
del genere. Mi sembra il discorso della Terra che poggia su un
gigante che poggia su una tartaruga... Troviamo qualcosa e la
mettiamo all'inizio, ma poi... è come la preesistenza della
matematica quantistica. La ricerca di una teoria fisica descrive il
mondo naturale, andando a caccia di regolarità, almeno
statistiche. Ad applicare questa visione della scienza ad una
situazione irripetibile, siamo sempre nel discorso del gigante e
della tartaruga. </p>
<p>FRATTINI – In questo caso ci si limita alle
ipotesi del possibile. Tornando però all'informazione, essa è
stata equiparata all'energia. Noi sappiamo che l'energia ha il suo
contraltare nell'entropia. Ogni fenomeno che consuma energia produce
entropia, per cui si ha perdita di energia. La stessa cosa avviene
per l'informazione: nei processi c'è una perdita di
informazione. Questo discorso come viene considerato?</p>
<p>FALCIASECCA – Il parallelismo tra informazione
ed energia lo prenderei con cautela. L'informazione si moltiplica,
non si conserva, è qualcosa di immateriale, è azione
potenziale che ha bisogno di un attuatore... Noi siamo in una
situazione in cui l'informazione globale sta aumentando ed è
il nostro problema. Se poi chiamiamo informazione anche ciò
che non serve a niente... Internet ci offre cose che in passato
richiedevano giorni di ricerca; poi scopriamo che per cose essenziali
come trovare un lavoro o mettere in piedi un'impresa che abbia
successo, queste cose dipendono da creatività, anche se
richiedono informazioni preesistenti. S. Agostino diceva che il tempo
sapeva che cosa fosse, basta che non gli si chiedesse che cos'è.
Più o meno succede anche a chi insegna informazione. Il
problema è la selezione dell'informazione. Vogliamo mettere
dei controlli? Non c'è mai bianco o nero. La radio selezionava
l'informazione e poi la diffondeva; col telefono il sistema di
comunicazione mette a disposizione di tutti le stesse risorse in modo
abbastanza paritario e ognuno mette dentro informazioni; Facebook è
un sistema tipo telefono, reso possibile da una memoria gigantesca:
sono gli stessi utilizzatori che mettono dentro le informazioni: non
c'è controllo. Il rovescio della medaglia è che nessuno
controlla se l'informazione è attendibile o meno e circolano
le bufale più incredibili: il diluvio delle informazioni dopo
che Marconi ci mise a disposizione la radio. Si sta dibattendo il
problema dell'uso della rete e degli abusi. Ai miei studenti
ricordavo che, essendo anche cittadini del mondo, l'ingegnere che
inventa dovrebbe farsi carico di informare dei possibili abusi
dell'invenzione.</p>
<p>SCIRÈ
– Se col progresso le macchine arrivano a decidere mentre
l'uomo passa in secondo piano e con la comunicazione il progresso
tende ad allinearsi ovunque ai livelli alti, io tremo pensando al
futuro. Il nuovo medioevo dovrebbe essere un approfondimento della
idealità e della natura umana, non una proiezione all'anno
1000 e nemmeno al futuro, ma al nostro presente. Però tremo,
perché il profano che subisce accelerazioni esagerate è
come un frutto che matura non in modo naturale. Internet è
meravigliosa perché mi risolve dubbi in tempo brevissimo, ma a
volte fa perdere tempo fra i link che ti offre e non ti interessano.
Infine mi chiedo: perché il ponte romano è ancora in
piedi ed i nostri, con tutto il progresso, crollano?</p>
<p>FALCIASECCA –
Perché per risparmiare cifre anche ridicole non facciamo certe
cose, come l'ancoraggio ai muri delle travi dei capannoni che, col
terremoto, sono crollati.</p>
<p>ROSSINI –
Vorrei riferirmi ai sistemi che sulla base delle informazioni
acquisite arrivano a prendere decisioni ed arrivano anche ad imparare
modificando il comportamento del sistema, dando risposte nuove. La
questione primaria è “chi ha il controllo?”,
perché per me un controllo deve esserci. La seconda domanda è
“quale autonomia lasciare a questi
sistemi?”. Per definizione essi devono essere autonomi, se no
non avrebbero le loro caratteristiche, ma tale autonomia deve avere
un limite. Il quesito da porsi è la scelta dei limiti da porre
ad una intelligenza artificiale. Poi c'è il problema delle
risposte imprevedibili. C'è da impedire delle risposte
generate da questi sistemi che nuocciano all'uomo o alla società.
C'è un'etica da associare ai sistemi di intelligenza
artificiale. Infine: le macchine associate all'uomo un tempo erano le
protesi, oggi si parla di microchips. Se noi eseguiamo quello che ci
viene detto dalla macchina, chi comanda? Si dice che si tratta di
miglioramento e di enhancement,
cioè aumento delle possibilità operative: questo pone
la questione di quali gruppi sociali e in quale campo, ad esempio per
la guerra.</p>
<p>FALCIASECCA –
Sono tutti aspetti collegati. Sono macchine che integrano le tre
operazioni in modo completo ed il loro comportamento non è
completamente prevedibile, se non quando opera in un ambiente
limitato, non nell'ambiente reale, dove si può sbagliare non
solo per quanto le abbiamo messo dentro, ma anche per quello che ha
imparato. Il progettista non può essere ritenuto responsabile
di ciò che farà la macchina. Asimov, nei suoi romanzi
di fantascienza, propone tre leggi della robotica, che
apparentemente risolvono il problema, mentre in realtà lo
pongono. La prima è: “Il robot non può fare
un'azione che metta in pericolo un essere umano o non fare una azione
che può salvaguardare la vita o l'incolumità di un
essere umano”. La seconda è: “Il robot deve
obbedire ai comandi dell'essere umano quando questo non è in
contrasto con la prima legge”. Terza legge: “Il robot
deve proteggere la propria incolumità quando questo non è
in contrasto con la seconda o la prima legge”. Tutto chiaro?
No! Come fa il robot a sapere quali sono le conseguenze della sua
azione? Se la cosa è un tantino complicata come può
capire? La macchina senza pilota può trovarsi di fronte
all'impossibilità di salvaguardare tutti gli umani; deve
decidere se far male al guidatore o al bambino che sta attraversando
la strada: si torna al problema dei valori. Quello del bambino, però,
non è un esempio valido: la macchina li può
riconoscere.</p>
<p>PARENTI –
Nel nostro mondo abbiamo tenuto tanto alla univocità del
linguaggio ed al rigore logico-formale. Di colpo trovo che parlo di
vita delle macchine, di decisione di un computer, di intelligenza
artificiale... L'ambiguità più grossa è che noi
parliamo di razionalità e deduzione dimenticando che la
deduzione formale era la parte più inutile di tutta la logica
fino al medioevo (dopo è stata sviluppata solo la logica
formale). Per definizione la logica formale prescinde da ciò
di cui si parla, la sua conclusione non mi darà mai l'evidenza
di ciò che ho concluso: io ho trasformato una stringa di
linguaggio in una stringa equivalente seguendo delle regole che so
garantire l'equivalenza. Come quando uno risolve un'equazione
matematica: sa che se è vera l'uguaglianza iniziale è
vera anche quella finale, ma non ho nessuna evidenza che sia quello
il risultato, che potrebbe essere una cosa complicatissima che non
riuscirò mai a “capire”. So solo che “deve”
essere vera e faccio un atto di fede. Questa è la parte
meccanica che può fare anche il computer. Ma il fatto di
parlare di intelligenza, di razionalità, di dimostrazione...
crea un'ambiguità terribile. Diciamo che il metodo giusto è
il metodo sperimentale, che interroga la natura in base ad una
precomprensione: se questo fosse vero sempre, o vado indietro
all'infinito oppure ho delle idee innate... oppure ho un altro modo
di conoscere che non è quello lì: lo chiamiamo
creatività, lo chiamiamo intuizione... Infinee il prof.
Antonio Schiavo, quando studiavamo la “Logica della scoperta
scientifica” di Popper, notava come sia paradossale incontrare
la realtà solo quando ci si sbaglia.</p>
<p>FALCIASECCA –
L'infosfera è un mezzo per evitare la domanda “che cos'è
l'intelligenza?”. Ho parlato di integrare operazioni... questo
è un modo di dire non equivoco: non vi ho detto che cos'è
l'intelligenza. Per la deduzione, noi sappiamo che porta a concludere
qualcosa di vero se è vero il punto di partenza. Ho fatto per
anni il corso di elettromagnetismo, che iniziava scrivendo alla
lavagna le equazioni di Maxwell: dopo di che tutto il corso non era
altro che deduzione di quello che c'era dentro queste equazioni;
ancora adesso ci sono conseguenze che vengono fuori. Bacone dice che
l'utilità di qualcosa è una maniera per dare uno
spaccato di verità a ciò che è a monte.
L'utilità è una maniera di fare una verifica. La teoria
troppo astratta non la verificheremo mai, ma le conseguenze sono
verificate, per cui una piccola verità nel contesto
dell'oscurità ci è assicurato da questo. Ci sono
scienze, che sono chiamate “scienze”, che però
sono discutibili all'infinito perché non arriviamo mai a
qualche cosa che universalmente sia utile: l'economia è una di
queste. La visione popperiana dello sperimentatore è limitata.
Hertz era uno sperimentatore popperiano: aveva avuto l'incarico dal
suo professore di andare a guardare tra le teorie di quel momento
quale fosse la migliore; lui andò a guardare e si imbatté
nella teoria delle equazioni di Maxwell e si convinse che quella era
la maniera migliore di interpretare i fatti elettromagnetici e si
mise a lavorare per verificare sperimentalmente le conseguenze.
Bacone parla invece di esperimenti “lucifera”, che non
sono gli esperimenti alla Hertz, di verifica della teoria
scientifica, ma gli esperimenti creativi. Marconi spesso non è
definito uno scienziato, ma un inventore. Non è vero: è
uno scienziato sperimentale anche se non ha mai fatto esperimenti di
verifica di una teoria. Aveva in mente di dover realizzare qualcosa:
lo guidava l'utilità e metteva in piedi esperimenti che lo
aiutassero a raggiungere quell'obiettivo. Da questi esperimenti
spesso veniva fuori qualcosa di inatteso, e questo è
l'esperimento che porta luce: su questo i teorici si mettono a
lavorare e quelli che fanno verifiche alla Hertz faranno gli
sperimentatori popperiani. Marconi fece la trasmissione dall'Europa
agli Stati Uniti, che secondo le teorie correnti non doveva
funzionare: dopo si scoprirà la ionosfera... Marconi prese il
premio Nobel e dopo un altro scienziato, Appleton, lo prese anche lui
per aver spiegato tutto quanto. Fermi diceva: quando fai un
esperimento, se viene fuori quello che ti aspetti hai fatto la
verifica di una teoria, se viene fuori qualcosa di nuovo hai fatto
una scoperta.</p>
<p>BERTUZZI –
Mi interessa questa teoria dello sviluppo della scienza che avviene
attraverso salti qualitativi sui quali si lavora
per tirare conseguenze. C'è una dialettica tra il processo
quantitativo delle conseguenze ed il salto qualitativo della
scoperta. È
possibile che il salto qualitativo sia frutto dell'accumulazione dei
dati quantitativi?</p>
<p>FALCIASECCA –
La tecnologia ha uno sviluppo quantitativo: sempre di più.
Ogni tanto si arriva a delle soglie, superata la quale qualcosa che
sembrava impossibile diventa possibile: qualcuno se ne accorge e
quella cosa viene fatta, frutto di una complessità
quantitativa, ma è una cosa qualitativa. Anche Hegel aveva
scritto che ci sono situazioni in cui ad uno sviluppo quantitativo si
sovrappone un salto. Purtroppo non sappiamo quali siano le soglie. La
telefonia personale non era possibile al tempo di Marconi, ed ha reso
il telefono un fatto personale, e questo è un salto
qualitativo nel modo di comunicare. Kuhn direbbe che si ha un cambio
di paradigma. Nel periodo di scienza normale, in cui si sfrutta
quello che già è venuto fuori, si può fare una
programmazione della ricerca, si può puntare ad un obiettivo e
raggiungerlo, mentre i “salti” nascono perché ci
sono personaggi che capiscono qualcosa prima degli altri. Lo
smartphone è un altro salto: non è più il
telefonino personale.</p>
<p>ROSSINI –
Tornando ai limiti ed alla intelligenza artificiale, si rileva una
condizione di passività in riferimento agli sviluppi di queste
tecnologie ed ai servizi che la tecnologia può dare. Non vi è
né coscienza del limite né ipotesi di controllo: questo
è un terreno su cui lavorare. Delegare allo strumento e
ritrovarsi ad eseguire ciò che la macchina ci indica è
estremamente problematico. Si perde una caratteristica dell'uomo:
operare sull'ambiente in cui si trova. C'è un problema sul
libero arbitrio.</p>
<p>FALCIASECCA –
Sul controllo c'è una sfida che possiamo cogliere. Un
ingegnere mette delle spie che segnalano guasti: sono punti di
controllo. Su questo si può lavorare. Ma è facile su
una macchina tradizionale, mentre una macchina dotata di intelligenza
artificiale non fa cose tutte prevedibili ed in tempi e modi
controllabili: l' ABS delle automobili, ad esempio. C'è chi è
arrivato a dire che ci deve essere un super controllo che porta
all'uccisione della macchina.</p>
<p>BERTUZZI –
Padre Benanti diceva che si va verso il controllo della macchina
sull'uomo: ci troviamo di fronte a sviluppi imprevedibili.</p>
<p>FALCIASECCA –
L'uomo potenziato dalla macchina (cyborg) può avere una
memoria come un calcolatore o arrivare a trasmettere col pensiero:
già si è trovato il chip che fa da intermediario tra il
pensiero ed il mondo delle macchine e c'è chi sta lavorando
per sfruttarlo.</p>
<p><br>
<br>
</p>
<p><br>
<br>
</p>
<p style="margin-bottom: 0cm;"><br>
</p>
</body>
</html>
